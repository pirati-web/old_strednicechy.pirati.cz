---
layout: post
category: blog
tags: čapí-hnízdo volby2016 lídr
title: "František Kopřiva: Středočeský kraj trápí zadluženost a korupce"
image: frantisek-kopriva.jpg
author: František Kopřiva
date: 2016-05-16
---

*Do krajských voleb 2016 povede středočeské Piráty nejmladší lídr v republice. Dvacetiletý student FEL ČVUT František Kopřiva nízký věk nepovažuje za překážku a aktivně se zapojuje do politického dění.*

**_Preference Pirátů ve Středních Čechách překročily 5% hranici a stále rostou. Půjdete do voleb samostatně nebo v koalici?_**

Do krajských voleb půjdeme samostatně. Proběhla sice jednání se zelenými, ale došli jsme k názoru, že koaliční spolupráce by nepřinesla žádnou zvláštní výhodu. Takže Krajské fórum nakonec tuto možnost zamítlo. Na kandidátce však máme i nezávislé kandidáty. Dva nestraníci jsou dokonce v první pětici. Pokud ve volbách uspějeme, jsme připraveni jednat s každým konstruktivním subjektem. Radu v obdobném složení jako ta současná bychom ale nepodpořili.

**_Jaký je váš cíl v krajských volbách 2016?_**

Chceme překonat 5% hranici a vyslat do středočeského zastupitelstva první pirátské zastupitele. Nynější stav, kdy v čele kraje dlouhodobě stojí ČSSD s řadou skandálů na krku, považuji za tristní.

**_Co voličům nabízí program středočeských Pirátů?_**

Naše obecná témata jsou transparentní a efektivní hospodaření, lepší přístup k informacím, využití moderních technologií a zapojení občanů do rozhodování. Konkrétní středočeskou agendu připravujeme a ladíme. Nechceme se ukvapit a témata podrobně analyzujeme. Pečlivě studujeme například nemocnice a záchrannou službu, rozvoj venkova nebo hromadnou dopravu.

**_Co osobně považuješ za prioritu?_**

Hlavní téma se nabízí samo. Středočeský kraj je nejzadluženější ze všech. V oblasti veřejných zakázek a čerpání dotací tu navíc dochází k mnoha podvodům. Spletitá kauza bývalého hejtmana Davida Ratha je dokonale známa. Aktuálně zase sledujeme dění kolem podvodného čerpání dotací v případě Čapího hnízda. Za obrovský úspěch bych považoval, kdyby se podobným aférám podařilo zabránit.

**_Co bys udělal v roli krajského zastupitele na prvním místě?_**

Pokud bychom se dostali do krajského zastupitelstva, bylo by nás Pirátů víc a pracovali bychom v týmu. Začneme od menších kroků. Jednou z prvních věcí, kterou bychom myslím mohli prosadit, by byl videopřenos a záznam ze zasedání zastupitelstva. Postupně se pak dostaneme k „velkým“ tématům, kde se neobejdeme bez dobré přípravy a spousty práce.

**_Na politiku ses dal opravdu brzy. Co tě k ní přivedlo?_**

Vždycky jsem se zajímal o to, co se kolem mě děje, a chtěl jsem věci měnit k lepšímu. Nelíbil se mi politický vývoj a otravovalo mě poslouchat plané stížnosti v mém okolí. Když se v roce 2013 konaly předčasné sněmovní volby měsíc před mými 18. narozeninami, naštvalo mě, že nemůžu volit. Takže jsem aspoň pomáhal Pirátům s kontaktní kampaní a od té doby už se vezu.

**_Většina tvých kamarádů řeší nejspíš úplně jiné věci. Mluvíš s nimi někdy taky o politice?_**

Žiju vcelku normální studentský život a mám stejné starosti jako moji vrstevníci. O politice se s nimi samozřejmě bavím a nemůžu říct, že by se o ni nezajímali.

**_Snažíš se přivést své známé do strany? Přemlouváš je, aby volili Piráty?_**

Rozhodně své politické přesvědčení nikomu nenutím. Ale lidi mého věku většinou reagují na mé působení u Pirátů pozitivně. Když na to přijde řeč a vycítím jejich zájem, vysvětlím jim, co dělám. A pokud se chtějí třefba nějak zapojit, rád jim vyjdu vstříc.

##### Další informace

- [Facebook](https://www.facebook.com/Franti%C5%A1ek-Kop%C5%99iva-236486863149324)
- [Twitter](https://twitter.com/FrantiekKopiva)
