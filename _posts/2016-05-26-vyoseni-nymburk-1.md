---
layout: post
category: blog
tags: vyoseni, nymburk, akce-2016
title: "Středočeští Piráti pořádají 1. Nymburské VyOsení"
image: vyoseni-logo.jpg
author: František Kopřiva
date: 2016-05-24
---

**26. května, Nymburk.** *Piráti z Místního sdružení Nymburk srdečně zvou na 1. Nymburské VyOsení. Přijďte se v soboru 28. května pobavit v areálu restaurace Na Žofíně v Nymburce. Jedná se o další akci festivalu svobodné hudby nezatížený poplatky kolektivním správcům autorských děl. Kromě dobré hudby a tance se uskteční beseda o cestování po Sibiři a připravuje se i promítání dokumentu Tlačítka bdělosti a další doprovodný program. Těší se na vás členové a příznivci Pirátské strany. Začátek akce je v poledne.*

Na 1. Nymburském VyOsení se představí většinou interpreti tvrdšího ražení. Od rockové skupiny Narušené Spojení z Čelákovic, přes punk rock kapely TmZtM a Radio 9510 až po zajímavé pojetí rock´n´rollu v podání Turnovských All Friends Dead nebo hard rock mladičké nymburské formace Live in Box. Vrcholem akce bude psychedelická show pražských HLDP (Hliníkové Lopatky dědečka Pipýna).

Nebude se ale jen hrát, připravený je také doprovodný program. Promítat se bude originální dokument Tlačítka Bdělosti, který k nymburské premiéře zapůjčí místní rodák Honza Šípek. Půjde zároveň o teprve čtvrtou veřejnou produkci tohoto filmu. Těšit se můžete také na besedu s kladenskými dobrodruhy Jaroslavem Prosem a Michalem Čopjanem nad fotoreportáží z jejich cesty Transsibiřskou magistrálou po Sibiři. Zajímavou zkušeností určitě bude i možnost poměřit si síly s nymburskými přeborníky v pétanque a k dispozici bude i staročeská střelnice. Chybět nebudou ani dětské hry a pro milovníky dobrého moku se otevře stánek s vynikajícími víny z Mikulova.

"První Nymburské vyosení vychází převážně z potřeby oživit kulturní dění v našem městě. V Nymburce přivítáme především regionální kapely, které jsou průřezem hudebními styly. Podstatnou součástí VyOsení ale bude také promítání cestopisných fotografií z dálného východu (Sibiř) a promítání kvalitní kinematografie z dílny zdejšího rodáka, talentovaného Jana Šípka. Opravdu každý se bude moci seznámit s oblíbenou hrou pétangue a ti nejlepší si mohou i zasoutěžit ve hře o ceny. Milým doplňkem bude staročeská pouťová střelnice. Akcí VyOsení chceme dokázat, že pirátská myšlenka ny Nymbursku není mrtvá. A že jako Piráti máme občanům města a regionu co nabídnout," komentuje akci Petr Procházka, předseda Místního sdružení Pirátů v Nymburce a její hlavní organizátor.

Činnost Pirátů nejen ve Středočeském kraji se tradičně točí kolem neformálních akcí pro veřejnost a podpory svobodného umění. Pirátská strana totiž programově podporuje různé menší kulturní či sportovní akce lokálního charakteru.

Akce je dobrou příležitostí nejen k zábavě, ale i k neformálním diskuzím o problémech běžných lidí na Nymbursku a středních Čechách vůbec. "VyOsení je elegantní způsob, jak spojit zábavu s politikou. Primárním účelem je uspořádat pro lidi zábavný program a dát místním kapelám možnost si zahrát. Zároveň ale také upozorňujeme na problematickou legislativu kolem autorských práv a jejich správců." Říká František Kopřiva, který na podzim povede středočeské Piráty do krajských voleb 2016.

Na místě nebude chybět ani info stánek Pirátů s drobnými dárečky. Se středočeskými Piráty si budete moci promluvit o pirátských idejích a programu i o tom, co trápí lidi v kraji. Potkat se můžete například s lídrem středočeské kandidátky Františkem Kopřivou nebo předsedkyní středočeských Pirátů Lenkou Kozlovou.
